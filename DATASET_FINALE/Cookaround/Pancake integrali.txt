DIFFICOLTÀ
bassa
I pancake sono un classico dolce dell’American breakfast e da qualche anno stanno riscuotendo successo anche in Italia! I pancake integrali sono una variante senza uova e senza burro, ideale per una colazione sana e genuina. Come la versione classica, sono ottimi da accompagnare con miele o sciroppo d’acero, oppure frutta fresca e zucchero a velo. Una ricetta facile e veloce che i più pigri potranno preparare anche il giorno prima, così da avere l’impasto pronto da cuocere al mattino… con i pancake integrali farete il pieno di fibre ed energie per iniziare la giornata!

                                                Per l'impasto
                                                                      
                
                                                                Farina integrale
                                                                                          200
                  gr
                                                              
              
                                  
                
                                                                Latte
                                                                                          270
                  ml
                                                              
              
                                  
                
                                                                Zucchero di canna
                                                                                          50
                  gr
                                                              
              
                                  
                
                                                                Lievito per dolci
                                                                                          1
                  cucchiaio da tè
                                                              
              
                                  
                
                                                                Olio di semi di girasole
                                                                                          10
                  ml
                                                              
              
                                                                                      Per cuocere
                                                                      
                
                                                                Olio di semi di girasole
                                                                                          10
                  ml
                                                              
              
                                                                                      Per guarnire
                                                                      
                
                                                                Frutti di bosco
                                                                                          
                  q.b.
                                                              
              
                                                                                              

                    
                            
          
                            Preparazione
                                
                  
                    1
                                                                
                                          
                      Per preparare i pancake versate in una ciotola capiente la farina integrale e lo zucchero di canna.

                      
                                          
                      Aggiungete un cucchiaino di lievito per dolci e mescolate le polveri con un cucchiaio.
                      
                                                              
                                                
													
												
                                                
													
												
                                              
                                                            
                    
                    
                    
                
                                                
                  
                    2
                                                                
                                          
                      Versate metà del latte nel composto, unite l’olio di semi e mescolate ancora finché i liquidi non saranno stati assorbiti.

                      
                                          
                      Aggiungete il latte restante e mescolate delicatamente per ottenere un impasto liscio e cremoso. Se si dovessero formare dei grumi schiacciateli con il cucchiaio contro il bordo della ciotola.
                      
                                                              
                                                
													
												
                                                
													
												
                                              
                                        
                                        
                    
                    
                    
                    
                
                                                
                  
                    3
                                                                
                                          
                      Spennellate una padella antiaderente con l’olio di semi; in alternativa potete utilizzare un foglio di carta da cucina imbevuta leggermente con l’olio.

                      
                                          
                      Mettete la padella sul fuoco e scaldatela a fiamma bassa. Versate circa mezzo mestolo di impasto al centro della padella e lasciate che si spanda da solo. Cuocete per circa 2 minuti.

                      
                                          
                      Quando inizieranno a formarsi delle bollicine sulla superficie girate delicatamente i pancake dall’altro lato, aiutandovi con una spatola da cucina. Lasciate dorare anche l’altro lato, ci vorranno altri 2 minuti circa.

                      
                                          
                      Procedete in questo modo fino ad esaurimento dell’impasto. Man mano che cuocete i pancake impilateli uno sull’altro, in questo modo si manterranno caldi.

                      
                                          
                      Servite i pancake caldi o a temperatura ambiente.
                      
                                                              
                                                
													
												
                                                
													
												
                                              
                                        
                    
                    
                
                                              
          
                              Conservazione
                                
                  
                                        Conservate i pancake in frigorifero per massimo 3 giorni. L’impasto si può preparare anche il giorno prima e conservare in frigorifero coperto con pellicola.
Potete congelarli dopo averli cotti e lasciati raffreddare, separati da fogli di carta forno. Si consiglia di consumarli entro 2 settimane.
                  
                
                              
          
                              Consiglio
                                
                  
                                        
Potete realizzare una versione vegana dei pancake integrali sostituendo il latte vaccino con del latte vegetale, di riso o di soia per esempio.
 
                  
                
                              
          
                  