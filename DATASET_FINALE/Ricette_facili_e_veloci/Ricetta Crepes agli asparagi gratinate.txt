Esecuzione: Facile
Le crepes agli asparagi sono un piatto molto semplice da preparare. Leggere e primaverili possono essere gustate come primo piatto o come piatto unico.

12 crepes
800 g asparagi
200 ml besciamella
50 g parmigiano grattugiato
2 scalogni
burro
sale
pepe

Ecco come preparare le crepes agli asparagi. Innanzi tutto segui la ricetta base per preparare le crespelle da farcire.

Scegli i migliori asparagi, elimina la parte più dura (per eliminare la parte dura dell’asparago, prendilo con entrambe le mani nelle due estremità e piegalo finché non si spezza: si spezzerà all’incirca dove inizia la parte più tenera del vegetale) e lessali in acqua salata per 15 minuti; scolali e tagliali a pezzetti lunghi circa 2-3 cm.

Taglia gli scalogni a rondelle e lasciali appassire in una padella con il burro; aggiungi quindi gli asparagi e lasciali insaporire. Togli dal fuoco e tieni da parte.

Prendi una crepe, spalmaci un velo di besciamella (vai alla ricetta base della besciamella), aggiungi il parmigiano grattugiato, gli asparagi ed arrotola. Ripeti il procedimento con le altre crepes adagiandole in una pirofila da forno imburrata e cosparsa di besciamella.

Aggiungi la rimanente besciamella, il parmigiano grattugiato e gli asparagi; metti in forno a 200° C per 15-20 minuti, o comunque fino a che non si formerà una dorata crosticina sopra le crepes.