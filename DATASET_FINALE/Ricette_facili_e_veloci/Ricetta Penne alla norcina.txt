Esecuzione: Facile
Le penne alla norcina sono un primo piatto di pasta sostanzioso e gustoso, che può essere consumato come piatto unico visto il ricco condimento. La ricetta base ha numerose varianti, dove insieme agli ingredienti base panna e salsiccia, vengono aggiunti funghi piuttosto che tartufi o altri ingredienti. Qui proponiamo la tipica ed originale ricetta umbra.

350 g penne
3 salsicce
1/2 bicchiere vino bianco
1 confezione panna da cucina
2 cucchiai olio evo
parmigiano
noce moscata
sale
pepe

Scalda due cucchiai di olio di oliva in una capiente padella antiaderente; sbriciola le salsicce private della pelle e cuocile a fuoco vivo per qualche minuto; quando le salsicce cominciano a prendere colore sfuma con vino bianco e lascia evaporare.

Quando le salsicce saranno cotte aggiungi la panna da cucina senza scolarla del liquido, sale e una punta di noce moscata. Lascia cuocere ancora per qualche minuto a padella coperta per evitare che la panna si rapprenda troppo.

Cuoci le penne in acqua salata, scolale ancora al dente e versale con un po’ di acqua di cottura nella padella con il sugo alla norcina. Salta la pasta un minuto ed impiatta spolverando con abbondante parmigiano.