Esecuzione: Facile
Il risotto ai peperoni è un ottimo primo pasto veloce da preparare e molto gustoso, in questo periodo dell’anno i peperoni sono di stagione quindi molto saporiti. La sua preparazione non è difficile, te ne accorgerai seguendo passo passo la ricetta.

300 g di riso (arborio o carnaroli)
25 g di parmigiano
1 peperone giallo
1 peperone rosso
1 noce di burro
1 cipolla bianca piccola
1 litro di brodo vegetale
olio di oliva
sale

Se non l’hai ancora fatto, segui i nostri 5 consigli per un risotto perfetto.

Ecco come fare un buonissimo risotto ai peperoni. Trita la cipolla bianca e lasciala appassire in una padella da risotto con un po’ di olio extravergine di oliva.

Togli la buccia ai peperoni e tagliali a pezzetti; aggiungili quindi alla cipolla nella padella e lasciali cuocere per qualche minuto, aggiungendo un ramaiolo di brodo e coprendo con un coperchio.

Aggiusta di sale e spegni il fuoco, togli meno di metà di peperoni e cipolla dalla padella e mixali; dopodiché metti di nuovo la crema in padella con i peperoni non mixati.

Riaccendi il fuoco ed aggiungi il riso facendolo tostare per un minuto; ora aggiungi poco alla volta il brodo bollente e lascia cuocere il riso insieme alla crema e pezzetti di peperoni.

Quando il risotto sarà cotto a puntino, spegni il fuoco ed aggiungi burro e parmigiano mantecando bene. Aggiungi del prezzemolo a piacere nei piatti di portata.