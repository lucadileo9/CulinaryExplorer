Difficoltà: Facile
La crostata salata di polenta è un piatto originale e sfizioso, ideale per aprire un pranzo o una cena oppure perfetto da servire come secondo. In questa ricetta la polenta viene utilizzata per creare un morbido e goloso guscio, che racchiude un ripieno saporito e sostanzioso. Tra i bordi e le losanghe di polenta, infatti, c’è una farcitura preparata con salsiccia luganega, insaporita da un trito di aglio, timo e rosmarino, e funghi misti. Il gusto deciso della salsiccia si sposa alla perfezione con il sapore delicato e caratteristico dei porcini e dei funghi champignon. La besciamella è, poi, il tocco finale che rende il ripieno ancora più morbido. Con la crostata salata di polenta scoprirete un’ottima alternativa alle più tradizionali pasta sfoglia e brisè, un nuovo modo per portare in tavola uno dei classici ingredienti della tradizione culinaria italiana. Non vi resta, quindi, che preparare la crostata salata di polenta e provare tanti ripieni, quelli che più preferite: sugo, speck e funghi, formaggio filante!


						
						

														INGREDIENTI
							
													


						
														
							
														Ingredienti per la polenta per tortiera di 27 cm di diametro
							

							
								

																	Farina di mais bramata
								
								
								
																	200
									g
																

								

							
								

																	Acqua
								
								
								
																	800
									ml
																

								

							
								

																	Parmigiano Reggiano DOP
								
								
								da grattugiare
																	
									q.b.
																

								

							
								

																	Olio extravergine d'oliva
								
								
								
																	
									q.b.
																

								

							
								

																	Sale fino
								
								
								
																	
									q.b.
																

								

							
								

																	Pepe nero
								
								
								
																	
									q.b.
																

								

							
														
							
						
														
							
														Per il ripieno
							

							
								

																	Funghi porcini
								
								
								
																	250
									g
																

								

							
								

																	Funghi champignon
								
								
								
																	250
									g
																

								

							
								

																	Luganega
								
								
								
																	450
									g
																

								

							
								

																	Vino bianco secco
								
								
								
																	50
									g
																

								

							
								

																	Burro
								
								
								
																	40
									g
																

								

							
								

																	Aglio
								
								
								
																	1
									spicchio
																

								

							
								

																	Timo
								
								
								
																	3
									rametti
																

								

							
								

																	Rosmarino
								
								
								
																	3
									rametti
																

								

							
								

																	Noce moscata
								
								
								
																	
									q.b.
																

								

							
														
							
						
														
							
														Per la besciamella
							

							
								

																	Latte intero
								
								
								
																	400
									ml
																

								

							
								

																	Burro
								
								
								
																	40
									g
																

								

							
								

																	Farina 00
								
								
								
																	40
									g
																

								

							
								

																	Noce moscata
								
								
								
																	
									q.b.
																

								

							
								

																	Sale fino
								
								
								
																	
									q.b.
																

								

							
								

																	Pepe nero
								
								
								
																	
									q.b.
																

								

							
														
							
						
						
						
							
								
									
										
									
								
								.
							
						
				    

															

																		
																															
											
										
																														
																		Per preparare la crostata salata di polenta, iniziate dagli ingredienti che costituiranno il ripieno. Per prima cosa occupatevi della pulizia dei funghi: eliminate i residui di terra presenti sui funghi porcini e i funghi champignon (1-2). Una volta puliti e lavati, tagliate i funghi in quarti 3 e metteteli da parte in una ciotola.
									

								

															

																		
																															
											
										
																														
																		Ora sbucciate uno spicchio d’aglio e tritatelo finemente 4, dopodichè sfogliate i rametti di rosmarino e timo e tritate finemente gli aghi e le foglioline 5. Infine incidete delicatamente il budello di salsiccia e sgranatela 6, eliminando la pelle e raccogliendo la carne in una ciotola.
									

								

															

																		
																															
											
										
																														
																		A questo punto fate sciogliere il burro in una padella capiente 7, aggiungete il trito di aglio 8 e il trito di rosmarino e timo 9 e lasciate soffriggere a fuoco dolce per qualche minuto.
									

								

															

																		
																															
											
										
																														
																		Versate in padella la salsiccia e lasciate cuocere per 10 minuti 10. Durante la cottura insaporite il tutto grattugiando la noce moscata 11, se volete potete aggiungere direttamente quella in polvere, e sfumando con il vino bianco 12.
									

								

															

																		
																															
											
										
																														
																		Trascorso questo tempo, aggiungete i funghi tagliati che avevate messo da parte 13, conservandone qualcuno per la decorazione finale della crostata, e aggiustate di sale e pepe a piacere 14, quindi lasciate cuocere per altri 15 minuti a fuoco basso, coprendo con un coperchio, fino a quando non risulteranno leggermente appassiti 15. Spegnete il fuoco e mettete da parte.
									

								

															

																		
																															
											
										
																														
																		Preparate ora la besciamella: versate il burro in una pentola con i bordi alti 16 e fatelo sciogliere a fuoco basso. Una volta sciolto aggiungete la farina già setacciata 17 e lasciate cuocere per qualche minuto, continuando a mescolare per evitare che la farina si attacchi al fondo. Quindi aggiungete il latte 18, che avete scaldato in precedenza, e continuate a mescolare.
									

								

															

																		
																															
											
										
																														
																		Insaporite con un pizzico di sale e pepe e una spolverata di noce moscata grattugiata 19 o in polvere, dopodichè ponete un coperchio sulla pentola e lasciate cuocere per circa 15 minuti, fino a quando la besciamella non si sarà addensata 20. Per preparare e conservare la besciamella al meglio, consultate la nostra ricetta qui. Una volta pronta, versate la besciamella nel ripieno di salsiccia e funghi 21 e mescolate per amalgamare il tutto.
									

								

															

																		
																															
											
										
																														
																		Occupatevi della polenta: riempite di acqua una pentola capiente, salatela, versate un filo di olio e portate a bollore. Dopodichè versate la polenta a pioggia 22 e iniziate a girare energicamente con una frusta 23. Proseguite mescolando con un cucchiaio di legno fino a quando la polenta non avrà raggiunto una consistenza densa 24. Spegnete il fuoco e lasciatela raffreddare. Per scoprire come preparare e conservare al meglio la polenta, consultate la ricetta qui.
									

								

															

																		
																															
											
										
																														
																		Nel frattempo imburrate una tortiera di 27 cm di diametro, aiutandovi con un pennello 25, dopodichè trasferite la polenta in una sac-à-poche con punta a stella e create il fondo della crostata, formando cerchi concentrici 26. Infine disegnate il bordo della crostata, spremendo la polenta lungo il perimetro della tortiera 27.
									

								

															

																		
																															
											
										
																														
																		Ora versate il ripieno al centro 28 e uniformatelo con il dorso di un cucchiaio di legno. Utilizzando sempre la sac-à-poche, formate le classiche losanghe della crostata (29-30).
									

								

															

																		
																															
											
										
																														
																		Terminate con una spolverata di parmigiano grattugiato 31 e sistemando i funghi che avevate messo da parte 32. Infornate la crostata in forno statico preriscaldato a 200° per 45 minuti e 5 minuti a 250° impostando la modalità grill. Una volta cotta, non vi resta che servire e gustare la crostata salata di polenta ben calda 33!
									

								

							
					    