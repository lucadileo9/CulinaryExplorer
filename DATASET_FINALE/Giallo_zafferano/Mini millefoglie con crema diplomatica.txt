Difficoltà: Facile
Le mini millefoglie sono dei dessert monoporzione che uniscono al gusto della classica millefoglie un affascinante impatto visivo. Questi piccoli dessert, vengono realizzati alternando tre strati di pasta sfoglia semicaramellata a due strati di una delicata crema diplomatica. Il contrasto tra la sfoglia croccante e la scioglievolezza della crema fanno si che questo dessert risulti goloso e instancabile. La millefoglie è uno dei dolci più classici e più buoni della nostra pasticceria, anche se la sua provenienza è in realtà da attribuire alla cucina francese dove è conosciuta come Napoleon millefeuille.


						
						

														INGREDIENTI
							
													


						
														
							
														 Ingredienti per 3 mini millefoglie
							

							
								

																	Pasta Sfoglia
								
								
								
																	230
									g
																

								

							
								

																	Zucchero a velo
								
								
								
																	50
									g
																

								

							
								

																	Fragole
								
								
								
																	80
									g
																

								

							
								

																	Cioccolato fondente
								
								
								
																	80
									g
																

								

							
								

																	Cioccolato bianco
								
								
								
																	80
									g
																

								

							
														
							
						
														
							
														 per 350 gr di crema diplomatica
							

							
								

																	Latte intero
								
								
								fresc
																	250
									g
																

								

							
								

																	Panna fresca liquida
								
								
								
																	180
									g
																

								

							
								

																	Tuorli
								
								
								
																	3
									
																

								

							
								

																	Amido di mais (maizena)
								
								
								
																	25
									g
																

								

							
								

																	Zucchero
								
								
								
																	75
									g
																

								

							
								

																	Baccello di vaniglia
								
								
								
																	1
									
																

								

							
								

																	Gelatina in fogli
								
								
								
																	2
									g
																

								

							
														
							
						
						
						
							
								
									
										
									
								
								.
							
						
				    

															

																		
																															
											
										
																														
																		Per preparare le mini millefoglie con crema diplomatica iniziate dalla preparazione della crema pasticcera. Ponete il latte in un pentolino insieme ai semi della bacca di vaniglia e al baccello 1, quindi scaldatelo ma senza portalo a bollore. Nel frattempo sbattete insieme i tuorli con lo zucchero 2, e aggiungete anche la maizena 3.
									

								

															

																		
																															
											
										
																														
																		Mescolate bene il composto, aiutandovi con una spatolina fino ad avere un risultato omogeneo 4. Una volta che il latte sarà quasi arrivato a bollore, eliminate il baccello di vaniglia e versatelo lentamente nella ciotola con il composto di uova 5, amalgamando con una spatola 6.
									

								

															

																		
																															
											
										
																														
																		Quindi riportate il tutto sul fuoco 7 e mescolate continuamente aiutandovi con una frusta, fino a che la crema non si sarà addensata 8. Aspettate un paio di minuti, sempre mescolando ( in modo che il composto non sia bollente), aggiungete la gelatina precedentemente messa in ammollo in acqua fredda e ben strizzata, e mescolate energicamente in modo da farla sciogliere completamente 9.
									

								

															

																		
																															
											
										
																														
																		A questo punto ponete la crema in una ciotola , coprite con la pellicola a contatto 10 e lasciatela raffreddare inizialmente a temperatura ambiente e poi in frigorifero per una ventina di minuti. Quando la crema sarà fredda montate la panna fredda con uno sbattitore 11 e unitela alla crema pasticcera, mescolando delicatamente 12. Una volta ottenuta una massa spumosa, liscia ed omogenea conservatela in frigorifero. Per tutti i dettagli sulla crema diplomatica cliccate qui.
									

								

															

																		
																															
											
										
																														
																		Adesso procedete con le altre preparazioni. Tirate la pasta sfoglia con il mattarello, su una spianatoia infarinata, fino ad ottenere un rettangolo di spessore non superiore a  3 mm 13. Con un coppapasta da 10 cm, ricavate 9 dischi 14 e forateli con una forchetta, in modo da non farli gonfiare in cottura 15.
									

								

															

																		
																															
											
										
																														
																		Disponete quindi i dischi su una leccarda da forno e spolverizzateli con dello zucchero a velo 16. Cuocete in forno statico preriscaldato a 195° C per 15/20 minuti (in questo caso non è consigliabile utilizzare il forno ventilato, poichè i dischi si gonfierebbero troppo). Quando i dischi saranno ben colorati, sfornateli e lasciateli raffreddare 17. Quindi riprendete la crema diplomatica, versatela in un sac a poche 18 , munito di bocchetta rigata, e iniziate a comporre le mini millefoglie.
									

								

															

																		
																															
											
										
																														
																		Iniziate dalla preparazione della millefoglie semplice : con il sac a poche formate dei ciuffetti di crema su due dei dischi completamente freddi 19. Impilateli uno sopra l'altro 20 e chiudete con un terzo disco liscio. Spolverate con lo dello zucchero a velo 21 e decorate con un ciuffetto di crema e un baccellino di vaniglia.
									

								

															

																		
																															
											
										
																														
																		Passate alla preparazione della millefoglie alle fragole: per prima cosa tagliate le fragole a fettine sottili, tenendone una da parte per la decorazione finale. Procedete formando dei ciuffetti di crema su altri due dischi. Disponete le fragole ordinatamente su uno dei due dischi e posizionatevi al di sopra l'altro disco con i ciuffetti di crema 22. Sistemate le altre fettine di fragola e chiudete con un disco liscio 23. Decorate con qualche ciuffo di crema e la fragola tagliata a ventaglio 24.
									

								

															

																		
																															
											
										
																														
																		In ultimo preparate la millefoglie al cioccolato: per prima cosa con il pelapatate ricavate dei riccioli dal cioccolato fondente 25 e dal cioccolato bianco 26. Formate dei ciuffetti di crema su un  disco e aggiungete i riccioli di cioccolato bianco 27.
									

								

															

																		
																															
											
										
																														
																		Posizionatevi sopra un altro disco, formate ancora dei ciuffetti di crema, adagiate i riccioli di cioccolato fondente e chiudete con l'ultimo disco liscio 28. Decorate con qualche ciuffo di crema, riccioli di cioccolato e completate con qualche fogliolina di menta 29. Servite le mini millefoglie con crema diplomatica non appena farcite, in modo da gustare tutta la loro croccantezza 30!
									

								

							
					    